---
title: Prusko-rakouská válka roku 1866
date: 2018-04-10
tags: 
    - battle
    - history
---

Kořeny prusko-rakouského antagonismu je možné hledat přinejmenším ve vojenských střetnutích mezi těmito dvěma velmocemi v polovině 18. století. Ponapoleonské uspořádání středoevropského prostoru v rámci Německého spolku určovalo stálou dominantní roli Rakouska, s čímž se hospodářsky, politicky i vojensky sílící pruský stát nebyl po roce 1850 ochoten smířit. Tomu nahrával i dobový německý nacionalismus, jehož cílem byla tzv. maloněmecká koncepce, tj. vytvoření německého státu bez Rakouska.

Přímou záminkou prusko-rakouské války byl spor o správu Šlesvicka a Holštýnska, tedy území, která oba soupeřící státy dobyly společně jako zástupci Německého spolku ve válce proti Dánsku v roce 1864. Rakousko chtělo dát „svému“ Holštýnsku relativní samostatnost, což však zásadně odmítl pruský „železný“ kancléř Otto von Bismarck. Pruská vojska Holštýnsko na počátku června 1866 obsadila i přes protesty rakouské vlády u Spolkového sněmu ve Frankfurtu nad Mohanem. Na stranu habsburské monarchie se postavila německá království Sasko, Bavorsko, Hanoversko, Hessensko, Bádensko a Würtembersko. Oproti tomu Prusko získalo jako spojence Itálií, čímž donutilo Rakousko bojovat na dvou frontách, nehledě k tomu, že si díky schopné diplomacii zajistilo neutralitu Ruska, Francie i Anglie.

V té době už byl připraven náčelníkem pruského generálního štábu generálem Helmutem von Moltke důkladný operační plán k napadení rakouských zemí. Po naprostém ochlazení vzájemných vztahů vtrhla v noci z 15. na 16. června 1866 pruská vojska do Saska a Hanoverska. Saský královský dvůr se svým armádním sborem ustoupil do Čech. Dalším cílem pruské armády se staly Čechy, kde se měly jejich tři odděleně pochodující armády setkat v rozhodující bitvě někde v okolí Jičína.

Armáda rakouského císaře Františka Josefa I., vedená polním zbrojmistrem Ludwigem von Benedek, se soustřeďovala nejprve v okolí pevnosti Olomouce, avšak 17. června 1866 se začala přesunovat do severovýchodních Čech k  Hradci Králové. Výjimkou byl I. armádní sbor, který byl rozložen v Pojizeří (v širším okolí Mladé Boleslavi a Mnichova Hradiště), kde se 25. června spojil s ustupujícím saským armádním sborem korunního prince Alberta.

Již 21. června 1866 předali Prusové rakouským předním strážím u Zlatých Hor a Osvětimi listiny s vypovězením války. O den později vstoupily první pruské jednotky do Slezska a 23. června začal postup I. armády pruského prince Bedřicha Karla do Čech u Žitavy a Labské armády vedené generálem Herwarthem von Bittenfeld od Drážďan k České Lípě. II. pruská armáda pod vedením korunního prince Bedřicha Viléma překročila hranice ve třech proudech na Náchodsku a Trutnovsku až 26. resp. 27. června 1866. Válka začala!

Od 23. června se střetlo několik rakouských a pruských předních stráží zejména u Chrastavy, Dlouhého Mostu a Lubawky. Již 26. června došlo k první větší srážce u Kuřívod. Nejprve došlo ke střetu ½ eskadrony rakouských husarů pluku č. 4 s jednou eskadronou pruského husarského pluku č. 7. Po ústupu rakouských jezdců a následném protiútoku 2 rakouských setnin pěšího pluku č. 38, vedených majorem Čudičem, dorazila na bojiště pruská brigáda. Ta po rozvinutí vytlačila obě setniny z Kuřívod. Odpoledne na rozkaz generálmajora Gondrecourta zaútočil 32. prapor polních myslivců na pruská postavení znovu, avšak byl krvavě odražen.

Rakušané v tomto prvním větším boji ztratili 13 důstojníků, 264 muže a 13 koní. Ztráty na pruské straně byly 4 důstojníci, 46 mužů a 8 koní.

## Důležité konflikty:
### Bitva u Náchoda:
Bitva u Náchoda (Vysokova či Václavic) byla svedena 27. června 1866 mezi pruským V. armádním sborem generála pěchoty Karla von Steinmetze (celkem 28 400 mužů), jehož předvoj obsadil v ranních hodinách výšiny na Brance, a rakouským VI. armádním sborem podmaršálka Wilhelma barona Ramminga (27 150 mužů). Ten postupoval se svými čtyřmi brigádami od Opočna přes Nové Město n. M. k Šonovu a Provodovu.

V 8,45 hod. rozvinul generálmajor Hertweck své jednotky (41. a 56. pěší pluk společně s praporem polních myslivců č. 25) pod svahy Dobenína a zaútočil z nevýhodného postavení od Šonova na evangelický kostel a na osadu Václavice. Postup však byl zastaven a Rakušané byli nuceni stáhnout se až do Šonova, kam již v tu dobu dorazila brigáda plukovníka Jonáka (20. a 60. pěší pluk a prapor polních myslivců č. 14). Jonák společně s částí Hertweckovy brigády zaútočil severovýchodním směrem na Václavice a lesík nad dnešním nádražím, 200 m severozápadně odtud. Zároveň přibyla na bojiště rakouská brigáda generálmajora Rosenzweiga (pěší pluk č. 4 a 55 a prapor polních myslivců č. 17), která z pochodu přešla do útoku a podpořila postupující formace. Prusové, překvapeni mohutným náporem, ustoupili v celé šíři fronty až za novoměstskou silnici.

V tomto okamžiku dal velitel rakouského VI. sboru rozkaz jízdní brigádě generála Solmse (4. a 6. kyrysnický pluk) k útoku na dobenínskou pláň, kde se vzápětí odehrálo krvavé střetnutí s pruskou jízdní brigádou generála Wnucka (4. a 8. dragounský a 1. hulánský pluk). I přes dvojnásobnou převahu se nepodařilo Prusům rakouské jezdce rozprášit. Prusové byli nuceni ustoupit k Náchodu.

Kolem poledne však dorazila na bojiště hlavní část pruského V. sboru a tím byla bitva rozhodnuta. Ani zoufalý útok dalších dvou praporů pěchoty od 9. a 79. pěšího pluku nezadržel pruský postup, který znamenal ústup rakouských jednotek na čáru Šonov - Provodov. Těžkým ztrátám ustupujících formací bylo zabráněno mohutnou dělostřeleckou palbou čtyřiceti rakouských děl, stojících u Domkova a Klen.

Severně a severovýchodně od Václavic se však v tuto dobu, okolo 14. hodiny, ještě urputně bojovalo. Plukovník Waldstätten vydal své brigádě (9. a 79. pěší pluk a prapor polních myslivců č. 6) rozkaz k útoku na obec Vysokov. Prusové byli postupně z obce vytlačováni, avšak na rozkaz generála Ramminga boj skončil kolem 16. hodiny všeobecným ústupem VI. armádního sboru k České Skalici.

Rakouský VI. armádní sbor ztratil v bitvě u Náchoda 234 důstojníků, 5 487 mužů a 432 koní. Pruské ztráty byly 62 důstojníků, 1 060 mužů a 222 koní.

### Bitva u Trutnova
Rakouská Severní armáda pod vedením polního zbrojmistra Ludwiga von Benedeka postupovala od Olomouce do východních Čech. X. armádní sbor podmaršálka Ludwiga von Gablenze vyrazil v časných ranních hodinách 27. června 1866 ze svého postavení mezi Jaroměří a Dubencem směrem k Trutnovu. Jako první byla na čele brigáda plukovníka Mondela (pěší pluk č. 10 a 24 a prapor polních myslivců č. 12).

V 8,30 hod. obsadila Mondelova brigáda jižně od města Trutnov výšiny Šibeník, Janský vrch a Chmelnici. Na její levé křídlo se zařadil 2. dragounský pluk, který ustupoval ze svého postavení od Královce a Petříkovic před pochodujícím pruským I. armádním sborem generála Adolfa von Bonina. Jeho předvoj pronikl do města v 10 hodin. Okolo 11. hodiny, kdy byl Trutnov plný Prusů, zaútočil na město 12. prapor polních myslivců společně s 24. pěším plukem. Přesilou však byli odraženi. Manévr Windischgrätzových dragounů a následná jezdecká bitva s pruskými dragouny na polích před městem zabránily nepříteli provést patřičný průzkum. Po 11. hodině dorazil na bojiště podmaršálek Gablenz. Ihned nařídil stažení Mondelovy brigády z neudržitelného postavení u trutnovských výšin k Novému Rokytníku, kde v bezpečí vyčká příchodu posil. Po 14. hodině přichází brigáda plukovníka Grivičiče (pěší pluk č. 2 a 23 a prapor polních myslivců č. 16), unavená rychlým přesunem v letním horku. Pruský generál Bonin v mylném domnění vítězství vydal rozkaz k postupu na Pilníkov.

Po dvou nevydařených čelních útocích Grivičičovy brigády proti levému pruskému křídlu se napotřetí podařilo obchvatem přes Starý Rokytník obrátit nepřítele na tomto křídle k ústupu. Během dalších hodin postupně přijíždí 4 baterie sborové dělostřelecké zálohy. Mezitím už na bojiště dorazila také brigáda generála Wimpffena (pěší pluk č. 13 a 58), která po vydatné dělostřelecké přípravě zaútočila proti trutnovským výšinám. 2. pruská brigáda, stojící v záloze jihozápadně od Kryblice, však útok odrazila. Okolo 17. hodiny dorazila k Novému Rokytníku poslední rakouská brigáda X. sboru pod velením generála Knebela (pěší pluk č. 1 a 3 a prapor polních myslivců č. 28). Když generálmajor Knebel uviděl neúspěšný útok svých kamarádů, zaútočil bez vyššího rozkazu s celou svojí brigádou proti Janskému vrchu a celou bitvu rozhodl ve prospěch Rakouska. Okolo 18. hodiny byly jižní výšiny nad Trutnovem obsazeny rakouským X. armádním sborem a dragouni obsadili město, kde zajali mnoho pruských vojáků. Pruský I. armádní sbor ustoupil až za hranice monarchie k obcím Lubawka a Chełmsko Śląskie.

Ztráty v bitvě u Trutnova činily na rakouské straně 191 důstojníků, 4 596 mužů a 109 koní. Prusové ztratili 56 důstojníků, 1 282 mužů a 78 koní.

### Bitva u České Skalice 
Po prohrané bitvě u Náchoda se VI. armádní sbor stáhl 27. června 1866 k České Skalici a obsadil výšiny nad městem mezi nádražím a obcí Zlíč. V časných ranních hodinách 28. června 1866 byl tento sbor vystřídán VIII. armádním sborem arcivévody Leopolda. I přes rozkaz vrchního velitele rakouské Severní armády polního zbrojmistra Ludwiga von Benedeka, aby se VIII. sbor stáhl z nevýhodného postavení nad řekou Úpou, zaútočil okolo 10. hodiny arcivévoda Leopold, aniž by o tom informoval své brigádní velitele, jedním praporem 75. pěšího pluku proti nastupujícím formacím pruského V. armádního sboru generála pěchoty Karla von Steinmetze. Ani podpora brigády generálmajora Gustava Fragnerna (pěší pluk č. 15 a 77 a prapor polních myslivců č. 5), který vyslal 5. myslivecký prapor přímo proti bažantnici Dubno a železničnímu náspu, vedoucímu z České Skalice na Starkoč, nezabránila katastrofě. Generál Fragnern následně vyslal na podporu myslivců 15. a 77. pěší pluk a brigádní dělostřeleckou zálohu. Při neúspěšném útoku ve směru na bažantnici byla celá brigáda rozprášena a padl také její velitel.

Zbytky rakouských jednotek začaly ustupovat. Okolo 12. hodiny se vydala do protiútoku brigáda plukovníka Kreysserna (pěší pluk č. 21 a 32 a prapor polních myslivců č. 24). Nejprve postupoval 21. pěší pluk a za ním 32. pěší pluk. V ohybu trati se oba pluky dostaly do křížové palby a byly rozdrceny. Zde zemřel velitel brigády plukovník Kreyssern.

Ve 14 hodin dorazily na bojiště od Náchoda hlavní síly pruského V. armádního sboru. Arcivévoda Leopold vydal rozkaz k ústupu. První odešla brigáda generálmajora Schulze (pěší pluk č. 8 a 74 a prapor polních myslivců č. 31), za ní zbytky obou zbývajících brigád. Ústup kryl v prostoru nádraží prapor polních myslivců č. 31 společně s praporem 36. pěšího pluku a praporem 75. pěšího pluku, vyslanými z Josefovské pevnosti. Na výšině Na hradě pak prapory polních myslivců č. 5 a 24. Nádraží padlo okolo 15. hodiny, pouliční boje však pokračovaly do večera.

Ústup přes město a přes rozvodněnou Úpu probíhal ve zmatku. Přesto se podařilo všechny brigády zformovat v prostoru Velkého Třebešova a Zaloňova. Záložní IV. armádní sbor postoupil od Dolan ke Svinišťanům.

Během dvouhodinové bitvy ztratil rakouský VIII. armádní sbor 205 důstojníků, 5 372 mužů a 197 koní. Ztráty Prusů činily 62 důstojníků, 1 300 mužů a 26 koní.

### Bitva u Svinišťan
Po vyhrané bitvě u České Skalice postupovaly hlavní síly pruského V. armádního sboru generála Steinmetze dne 29. června 1866 přes Zlíč a Chvalkovice k Choustníkovu Hradišti. Pruský VI. armádní sbor pod velením generála Mutia obsadil Českou Skalici a poté pochodoval za V. sborem. K ochraně levého křídla postupujícího V. sboru byla vyčleněna 20. brigáda plukovníka Witticha a dva pluky dragounů plukovníka Wnucka.

Okolo 16. hodiny nasadil proti přicházejícím Prusům u Velkého Třebešova velitel IV. armádního sboru podmaršálek Festetics brigádu plukovníka Poecka (pěší pluk č. 37 a 51 a prapor polních myslivců č. 8). Nejtěžší boje se odehrávaly u svinišťanského dvora obsazeného 37. pěším plukem a sebučského ovčína, kde stála sborová dělostřelecká záloha tvořená částí 4. dělostřeleckého pluku. Brigáda arcivévody Josefa (pěší pluk č. 67 a 68 a. prapor polních myslivců č. 30) zaujala postavení jižně od Svinišťan mezi řekou Úpou a nynější hlavní silnicí k Jaroměři. V záloze u Sebuče stála brigáda generálmajora Brandensteina (pěší pluk č. 12 a 26 a prapor polních myslivců č. 27).

Bitevní vřava přiměla hlavní voj pruského V. armádního sboru, aby upustil od pochodu na Choustníkovo Hradiště a zaujal postavení u Miskolez. Mohutný nápor pruského 6. granátnického a 52. pěšího pluku na svinišťanský dvůr a 46. pěšího pluku na sebučský ovčín od Miskolez donutil celou Poeckhovu brigádu k ústupu přes ovčín do Sebuče. Krvavé boje probíhaly také u ovčína, kde ustupující jednotky podpořily II. prapor 67. pěšího pluku. Pruskému postupu se však již nedalo vzdorovat. Krvavé ztráty v té době utrpěl 37. pěší pluk, kterému vpadly pruské jednotky do boku, když ustupoval po silnici k Josefovu. K pronásledování rakouských jednotek nedošlo, protože generál Steinmetz se s výsledkem bitvy spokojil a pokračoval v pochodu na Choustníkovo Hradiště.

Rakouský IV. armádní sbor ztratil 39 důstojníků, 1 411 mužů. Ztráty na pruské straně byly 15 důstojníků a 379 mužů.